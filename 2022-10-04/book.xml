<?xml version="1.0"?>
<!DOCTYPE book SYSTEM "book.dtd">
<?xml-stylesheet type="text/css" href="book.css"?>
<!-- Forrás: http://mek.oszk.hu/00600/00600/html/ -->
<book>
	<author>Babits Mihály</author>
	<title>A gólyakalifa</title>
	<chapter>
		<title>(Tábory Elemér önéletírása.)</title>
		<para>Össze akarom állítani életem aktáit. Ki tudja, mennyi időm van még? A lépés, melyre
			elszántam magam, talán végzetes lesz. Lassan, biztosan múlik az éj. Majd egyszer csak
			jön, lábhegyen, mint egy gyilkos, a fekete Álom, és nesztelen mögém áll. Hirtelen a
			szememre szorítja tenyerét. És akkor nem vagyok többé a magamé. Akkor megtörténhetik
			velem akármi.</para>
		<para>Össze akarom állítani életem aktáit, mielőtt még egyszer elaludnék.</para>
		<para>Mindenről pontos jegyzeteim vannak. Az életem olyan volt, mint egy álom, és az álmaim
			olyanok, mint az élet. Az életem szép volt, mint egy álom; ó, bár lett volna az életem
			szerencsétlen, és az álmaim lettek volna szépek!</para>
		<para>&#x2026;Tizenhat éves koromban kezdődött.</para>
		<para>Különösségek voltak azelőtt is. De egyáltalán nem feltűnő dolgok: tiszta
			gyerekességnek lehetett őket tartani. Például a tislérrel<footnote>asztalossal
				(német)</footnote>. Mindennap a tislér mellett jártam el, iskolába menet. Sokszor
			megálltam a szűk ablak előtt. Ez a sötétnek látszó műhely lassanként a rejtelmek
			színhelye lett fantáziámban. Minden ok nélkül elképzeltem magamnak, hogy ott, a jámbor
			tislérség örve alatt nagy gonosztevők, pénzhamisítók, talán gyilkosok is manipulálnak,
			vagy ártatlan fiúkat kínoznak... olyanokat, mint én. Sőt ezt a hitemet valahogy néhány
			pajtásomra is rászuggeráltam, úgyhogy egy valóságos doktor Holmesi<footnote>utalás
				Sherlock Holmesra, az angol mesterdetektívre</footnote> titkos társaságot
			alapítottunk ennek a rejtélynek a kikutatására. A társaság, mint a rejtély is, magától
			megszűnt, de én továbbra is mindig érthetetlenül megborzongtam, valahányszor enyvszag
			csapott meg az asztalosműhely ablakából, mintha ismerős illat volna ez, mintha ilyen
			műhelyben éltem és szenvedtem volna magam is sokáig.</para>
		<!-- ... -->
	</chapter>
	<chapter>
		<title/>
		<para>Mire a pajtáig értem, megeredt a zápor. Ugrottak a rendezők, másztak a lampionokat
			leszedni a fákról. Pincérek abroszokat kapkodtak ijedten. Bugyborékoló tócsák lepték
			rögtön a földet; a mennyei rajzművész sűrű vízvonalakkal árnyékolá a látóhatárt, mint
			ahogy a Bibliám képein párhuzamos vonalakkal volt árnyékolva az ég. A közönség a pajtába
			és verandába szorult, ember ember hátán; a tánc tér híján megszűnt, egy gombostűt sem
			lehetett volna elhelyezni. Az izzadság és eső szaga vegyült a szeszszaggal és
			dohányfüsttel, a cigányzene a zápor zenéjével. Mindenki nézte, nézte az égig érő vékony
			szálakat.</para>
		<!-- ... -->
	</chapter>
	<chapter>
		<title/>
		<para>Amily részletesen emlékezem e nap eseményeire eddig a pontig, olyan homályos előttem,
			hogy mi történt velem ezután. A délutánból még nagy darab volt hátra, és én még az
			éjszakát is ebben a házban töltöttem. Nem dobtak ki mindjárt mert hiszen nem volt
			hamarjában más cseléd, aki dolgozzon valamennyiökre, és a műhelyt kisöpörje, egyelőre
			csak megvert a gazda egy vastag bottal (emlékszem a hátam csontjainak fájására, és arra,
			hogy ordítottam, amint csak dukált, de minden meggyőződés nélkül, mert a lelkem már
			eltompult, a testi fájdalmat nem tudtam lelkivé átérezni). S amint egy kuncsaft miatt
			végre otthagyott, a legnagyobb nyugalommal ültem vissza a lécpadra, mintha sohasem
			kellene onnan többet felkelni. Hallgattam, amint a gazda ott az udvarban alkudott a
			kuncsafttal, amint tudákosan és imponálva beszélt a belvilágról, és panaszkodott a fa
			drágaságára, a segédekre, sőt még az én komiszságomat is szóba hozta. Ezt mind,
			minthogyha kőből volnék, úgy hallgattam, meg se mozdultam hozzá.</para>
		<para>Pedig fogalmam se volt, hogy mi lesz velem holnap.</para>
		<para>Csodálatos sokáig hagytak ott ülni. Estig se kellettem senkinek. Vacsorát se ettem.
			Egyébiránt homályos előttem ez az este. Arra emlékszem, mikor a sötét műhelyt söpörtem,
			a forgácsot, fűrészport. A sok szerszám, a srófos asztalok, a készülő munkák olyan
			csodálatos nagy dolgoknak látszottak. Ekkor úgy éreztem, hogy sohase tudnám megtanulni a
			mesterséget. A legügyetlenebb, a legsemmirevalóbb fickónak éreztem magamat.</para>
		<!-- ... -->
	</chapter>
	<!-- ... -->
</book>